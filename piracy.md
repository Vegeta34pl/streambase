# O PIRATACH 

## Definicja pirata

W niniejszym rankingu pirata medialnego, zwanego dalej piratem, definiuje się jako witrynę internetową, która przechowuje i rozpowszechnia nielegalne zasoby lub która pośredniczy w ich rozpowszechnianiu, udostępniając linki (odnośniki internetowe, adresy URL), pliki .torrent, haszkody, linki ed2k, linki magnet itp. prowadzące do innych witryn internetowych bądź serwerów, gdzie owe nielegalne zasoby się znajdują.

Mianem nielegalnych zasobów określa się dowolną własność intelektualną osób trzecich, którą pirat rozpowszechnia lub pośredniczy w jej rozpowszechnianiu bez zgody właściciela praw autorskich i bez opłacenia licencji zezwalającej na dystrybucję. Mogą to być np. programy i gry komputerowe, tłumaczenia, fotografie, rysunki, obrazy, mapy, ebooki, audiobooki, utwory muzyczne, filmy i wszelkie inne dzieła, które da się powielać w postaci elektronicznej.

## Piractwo w Polsce jest... legalne

Obecność witryny internetowej w niniejszym rankingu nie oznacza, że jest ona niezgodna z prawem. Wręcz przeciwnie. Należy tu wyraźnie podkreślić, że polskie pirackie witryny internetowe nie naruszają prawa. Przy założeniu, że te, które są zobowiązane do usuwania nielegalnych zasobów, robią to (praktyka to potwierdza). Więcej na ten temat w sekcji Prawo a piractwo.

## Kategorie pirackich witryn internetowych

W zależności od używanej technologii i sposobu dostarczania użytkownikowi nielegalnych zasobów, pirackie witryny internetowe można podzielić na cztery kategorie (aby zachować zwięzłość wypowiedzi, w poniższych objaśnieniach jako przykład nielegalnego zasobu przyjęto film).

### Streaming

Serwis streamingowy (ang. streaming media — media strumieniowe) udostępnia użytkownikowi filmy do oglądania na żywo (w czasie rzeczywistym), czyli na podobieństwo telewizji. Oglądanie odbywa się bezpośrednio w przeglądarce internetowej. Nie ma potrzeby wcześniejszego pobierania filmu ani żadnych innych plików na swój komputer (lub inne urządzenie). Do oglądania wymagane jest połączenie z Internetem. Im większa przepustowość łącza, tym lepsza jakość obrazu i dźwięku.

Z oczywistych względów serwisy streamingowe służą jedynie do wyświetlania filmów. Teoretycznie mogłyby być wykorzystywane również do odtwarzania audiobooków, jednak jak dotąd żaden pirat nie oferuje takiej usługi.

### File Hosting

Polska nazwa tej usługi to hosting plików. Serwis tego typu, nazywany też dyskiem internetowym lub e-dyskiem, pełni rolę przechowalni plików. Jedni użytkownicy wrzucają do niego pirackie pliki (ang. upload), inni je pobierają (ang. download). Aby obejrzeć film, trzeba go najpierw w całości pobrać na swój komputer (lub inne urządzenie). Film ogląda się za pomocą dowolnego odtwarzacza wideo zainstalowanego na urządzeniu użytkownika. Połączenie z Internetem jest potrzebne do pobrania filmu, a nie do oglądania.

### Torrent

Podobnie jak w wypadku hostingu plików, tak i tu film trzeba najpierw w całości pobrać, a dopiero potem można go oglądać. Różnica tkwi
w technologii, która opiera się na specjalnym protokole sieciowym peer-to-peer (P2P) o nazwie BitTorrent (ang. torrent — potok, strumień). Do jego obsługi potrzebny jest specjalny program — klient sieci BitTorrent. Dla każdego systemu operacyjnego w Internecie można znaleźć kilkadziesiąt programów tego typu, w większości bezpłatnych.

Siła tej technologii polega na tym, że komputer każdego użytkownika pełni jednocześnie rolę klienta i serwera, czyli zarówno pobiera, jak i wysyła dane. Pliki są pobierane nie z jednego centralnego serwera, jak w przypadku hostingu plików, lecz jednocześnie od wielu tzw. peerów (czyli komputerów innych użytkowników sieci BitTorrent). Dodatkowo każdy plik dostępny w sieci BitTorrent jest automatycznie dzielony na wiele małych kawałków i w takiej postaci pobierany. Te dwie cechy omawianej technologii pozwalają uzyskać bardzo duże prędkości transferu danych i zapewniają ciągłość pobierania, gdyż nawet jeśli w trakcie wymiany danych duża część peerów "wypadnie" (połączenie z nimi zostanie zerwane), ich rolę natychmiast przejmą komputery innych użytkowników, przy czym takie szybkie podmiany pozostają niezauważalne, bo odbywają się całkowicie automatycznie.

Procedura pozyskiwania pirackich filmów za pomocą technologii BitTorrent jest skomplikowana i wygląda następująco:

1. Najpierw należy wyszukać w Internecie odpowiedni, tzn. powiązany z konkretnym pirackim filmem, plik .torrent (są to niewielkie pliki
    z informacjami dla klienta sieci BitTorrent, niezbędnymi do pobierania). Zadanie to spełniają pirackie witryny torrentowe: specjalizowane wyszukiwarki i fora internetowe pośredniczące w wymianie plików .torrent.
2. Znaleziony plik .torrent należy pobrać za pomocą przeglądarki internetowej na swój komputer (lub inne urządzenie).
3. Pobrany plik .torrent należy załadować (zwykle wystarczy dwukrotne kliknięcie) do uprzednio zainstalowanego klienta sieci BitTorrent, który automatycznie pobierze właściwy plik z filmem.

### Forum

Pirackie fora internetowe przechowują linki do nielegalnych zasobów, najczęściej do plików (np. filmów) znajdujących się na serwerach filehostingowych, rzadziej do serwisów streamingowych. Na najpopularniejszych forach są tysiące linków. Pochodzą one od użytkowników forum, którzy publikują je w swoich postach. Również osoby prowadzące forum (administratorzy, moderatorzy) mogą dodawać linki.

Na niektórych forach użytkownicy wymieniają się tzw. haszkodami (ang. hashcode) lub linkami specjalnego typu, np. ed2k. Pełnią one analogiczną rolę jak pliki .torrent dla klientów sieci BitTorrent — są wymagane do pobierania plików przez odpowiednie oprogramowanie. Haszkody są używane w technologii Peer2Mail (wymiana plików za pośrednictwem poczty elektronicznej), zaś linki ed2k przez niegdyś popularne, a obecnie popadające
w zapomnienie programy z gatunku peer-to-peer (P2P): eDonkey2000 i eMule. Forów tego typu jest jednak niewiele a ich liczba stale maleje, ponieważ obecnie, gdy łącza internetowe są bardzo szybkie i wszystko można ściągnąć łatwo i przyjemnie za pomocą kilku kliknięć, mało komu chce się zgłębiać tajniki skomplikowanych i dziwacznych, w pojęciu większości użytkowników, technologii.

Do kategorii forum zaliczają się też blogi, a to dlatego, że jeśli już parają się pirackim procederem, to robią to w identyczny sposób jak fora,
tzn. publikują linki do nielegalnych zasobów. Ponadto odsetek blogów wśród witryn pirackich jest bardzo niski, a często wręcz zerowy (czasem trafi się jakiś, który po pewnym czasie znika), więc nie warto tworzyć dla nich odrębnej kategorii.

### Pirackie linkownie

Są to serwisy, które w mniejszych lub większych ilościach publikują linki do nielegalnych zasobów, a poza tym, w odróżnieniu od forów internetowych, nie oferują niczego więcej. Nie mają żadnych innych działów tematycznych, a często są też pozbawione systemu logowania.

Ponieważ linkowni jest stosunkowo niewiele, nie tworzą odrębnej kategorii, lecz są przydzielane do istniejących w zależności od rodzaju serwowanych linków. Przeważnie są bowiem zorientowane na konkretne zasoby: streamingowe albo filehostingowe.

### Piraci klasyfikowani i nieklasyfikowani

Podział na te dwie grupy istnieje niezależnie od podziału na kategorie. Pierwsza obejmuje witryny, które da się sklasyfikować, czyli określić liczbowo ich oglądalność (przeważnie chodzi tu o liczbę unikalnych użytkowników odwiedzających witrynę w jednostce czasu), a tym samym wyznaczyć ich pozycję (popularność) w porównaniu do innych witryn. Do tej grupy należy zdecydowana większość piratów.

Niewielki odsetek pirackich witryn nie poddaje się klasyfikacji, ponieważ w ich przypadku wszelkie metody obliczania oglądalności zawodzą. Nie będziemy tu wnikać, dlaczego tak się dzieje, warto natomiast wiedzieć, że do tej grupy należą niektóre witryny na serwerach darmowego hostingu oraz niektóre serwisy torrentowe dostępne wyłącznie za zaproszeniami dla wąskiego grona wtajemniczonych. Pod względem popularności plasują się na dalekich miejscach.

### Wyciągarki SMS-ów

Zwane także SMS-owymi "naciągarkami". To specyficzny rodzaj witryn o charakterze oszukańczym. Różne szemrane firmy tworzą je w jednym celu: aby wyłudzić od odwiedzających pieniądze w postaci wysoko płatnych SMS-ów (tzw. SMS-ów premium; koszt jednego może wynosić np. 25 zł lub więcej). Związek tych witryn z piractwem polega na tym, że żerują na cudzej własności intelektualnej, konkretnie na filmach, wykorzystując je jako przynętę.

Typowa wyciągarka SMS-ów ma duże okno odtwarzacza wideo, w którym samoczynnie wyświetla się kilkunastosekundowa czołówka identyfikacyjna jakiegoś znanego producenta filmowego i komentarze napisane rzekomo przez zadowolonych widzów, którzy już obejrzeli dany film. Chodzi
o wytworzenie u odbiorcy złudnego przekonania, jakoby oczekiwał tu na niego film w doskonałej jakości (duże okno playera, często opatrzone jeszcze symbolami HD, Full HD, High Quality itp.), doceniony przez wielu innych ludzi (liczne pozytywne komentarze), a jedyne, co trzeba zrobić, to podać numer swojego telefonu np. w celu "odblokowania transferu", "sprawdzenia tożsamości" lub innym, równie absurdalnym. W rzeczywistości żadnego filmu nie ma ani nie było też wcześniej żadnych widzów, bo komentarze zostały napisane przez właściciela lub administratora witryny.

Jeśli ktoś da się nabrać i poda numer swojego telefonu, zacznie otrzymywać wysoko płatne SMS-y, pierwszy natychmiast, a potem kolejne codziennie lub co kilka dni. Odpływ pieniędzy drogą SMS-ową można zahamować, dezaktywując tę "usługę". Zwykle wystarczy wysłać SMS o treści STOP na numer podany w stopce witryny, gdzie oprócz niego można też znaleźć, napisane bardzo małymi literkami, informacje o tym, że witryna wcale nie udostępnia zapowiadanego filmu i że w ogóle niczego nie gwarantuje poza wysyłaniem płatnych SMS-ów. Wszystko to jest tak sformułowane, że pod względem prawnym nie można się do niczego przyczepić i oszukana osoba nie ma szans na ewentualne dochodzenie swoich praw w sądzie.

Oto dwa przykładowe, wybitnie reprezentatywne fragmenty regulaminu wyciągarek SMS-ów dotyczące opisu świadczonej "usługi":

1. Cytat 1: Niniejszy regulamin (...) określa zasady korzystania z serwisów internetowych (...), których lista dostępna jest pod adresem (...),
    w ramach których Usługodawca świadczy Użytkownikom odpłatną usługę polegającą na udostępnieniu aplikacji umożliwiającej dostęp do zaawansowanej wyszukiwarki plików multimedialnych oraz udostępnieniu transferu do pobierania i odtwarzania plików hostowanych
    w serwisie [tu nazwa pirackiej witryny internetowej].
2. Cytat 2: Serwis [tu nazwa] umożliwia użytkownikom dostęp do narzędzi online pozwalających na zaawansowane wyszukiwanie materiałów multimedialnych z serwisów hostujących pliki, takich jak [tu nazwy kilku witryn internetowych] oraz torrent. Udostępnia również rozbudowane instrukcje ułatwiające podejmowanie akcji związanych z materiałami multimedialnymi. (...) Dodatkowo serwis umożliwia zdobycie określonej
    w regulaminie ilości punktów lojalnościowych i odblokowanie nagród. [tu nazwa serwisu] jest stroną materiału typu Landing Page utworzoną przez podmioty trzecie, dlatego nie możemy zagwarantować istnienia pliku na obsługiwanych serwerach hostów.

Jak widać, kompletny bełkot. Oczywiście te paragrafy zostały rozmyślnie tak sformułowane.

Nieliczne wyciągarki SMS-ów zamiast odtwarzacza wideo oferują link pozwalający na rzekome bardzo szybkie pobranie w całości filmu, oczywiście też dopiero po podaniu numeru telefonu.

Lista wyciągarek SMS-ów pozostanie stałym elementem niniejszego serwisu ku przestrodze wszystkich internautów, dopóki nie zostanie załatana luka w przepisach, wskutek której ten wysoce niemoralny proceder jest dozwolony i w majestacie prawa uprawiany.

### Aktualne trendy

Ostatnio różnica pomiędzy hostingiem plików a streamingiem zaczyna się zacierać. Niektóre serwery filehostingowe oprócz filmów do pobrania zamieszczają na swoich stronach także filmy do oglądania. Z kolei niektóre serwisy streamingowe obok okienka z odtwarzaczem wideo udostępniają link bądź przycisk, który umożliwia pobranie filmu.

Popularność serwisów streamingowych nieustannie wzrasta. Przyczyniają się do tego coraz szybsze łącza internetowe oraz wygoda użytkowania. Wystarczy kilka kliknięć i już można oglądać film, bez żadnych dodatkowych czynności i coraz częściej bez zakładania konta.

Serwisy filehostingowe i fora cieszą się od lat niezmienną, dużą popularnością, a jeśli dodać do tego stopniowy wzrost (niewielki, ale jednak) ich liczebności, to można uznać, że w tych kategoriach mamy do czynienia z lekką tendencją zwyżkową.

Natomiast popularność piratów z kategorii torrent powoli spada. Jak można się domyślać, głównie dlatego, że korzystanie z torrentów jest po prostu skomplikowane. Trzeba dysponować choćby pobieżną wiedzą o sieciach P2P, wybrać i zainstalować klienta sieci BitTorrent, odpowiednio go skonfigurować, czasem niezbędna jest dodatkowa konfiguracja rutera itp. Coraz mniej jest chętnych, którzy chcieliby tracić czas na takie rzeczy.

### Nie każdy pirat to stuprocentowy pirat

Spora część pirackich serwisów streamingowych, w tym te największe, opiera swoją działalność przede wszystkim na legalnych, krótkich filmikach nadsyłanych przez użytkowników (model funkcjonowania znany z YouTube). Pełnometrażowe filmy pirackie stanowią tam tylko pewien procent udostępnianych zasobów.

Zawartość pirackich serwerów hostujących pliki stanowią głównie zasoby nielegalne, ale są na nich też prywatne pliki użytkowników, np. kopie bezpieczeństwa (backupy), galerie zdjęć, dokumenty związane z wykonywaną pracą itd. Ze względu na specyfikę tych serwisów trudno oszacować stosunek materiałów legalnych do nielegalnych, jednak generalnie można przyjąć zasadę, że im mniejszy (mniej popularny) serwis, tym bardziej jest nastawiony na piractwo, bo tylko dzięki nielegalnym materiałom zdoła szybko przyciągnąć nowych użytkowników i wzmocnić swoją pozycję na rynku.

W pirackich serwisach torrentowych można się czasem natknąć na legalne torrenty, jak np. chętnie rozpowszechniane w ten sposób różne dystrybucje Linuksa i inne wolne (open source) oprogramowanie na czele z LibreOffice, darmowe apki na urządzenia mobilne, darmowe gry, ebooki, tapety.

Pirackie fora internetowe udostępniają nie tylko linki do nielegalnych zasobów, lecz także treści absolutnie niepirackie: porady, kąciki dyskusyjne, ogłoszenia, recenzje, linki do legalnych programów, gier bądź filmów (np. zwiastunów, reklam) itd.


## PRAWO A PIRACTWO

Obecnie prawo polskie nie dość, że nie ściga piratów, to wręcz im sprzyja, czego dowodem są precedensowe procesy sądowe, w których piraci wygrywają, a poszkodowani właściciele praw autorskich przegrywają. Sądy są zmuszone do wydawania takich wyroków, ponieważ nie ma odpowiednich przepisów, na podstawie których można by w sposób jednoznaczny wskazywać winę piratów i nakładać na nich kary. Mowa tu oczywiście o piratach działających w Internecie (zgodnie z definicją przyjętą w tym serwisie — patrz sekcja O piratach).

Nawet jeśli uda się doprowadzić do zamknięcia pirackiej witryny, to jej właściciel nie ponosi żadnej kary. Co więcej, zamknięte swego czasu witryny, być może nawet wszystkie, odrodziły się i dzisiaj znów znakomicie prosperują, tyle że pod inną nazwą i innym adresem internetowym. Niekiedy nowy adres różni się od starego bardzo nieznacznie, końcówką domeny lub jedną czy kilkoma literami, np. dawny zalukaj.to to obecnie zalukaj.com,
a dawne ekino.tv to dziś ekino-tv.pl (przy czym obydwie witryny zachowały pierwotny wygląd), co już zakrawa na drwiny z nieskutecznego wymiaru sprawiedliwości i wyraźnie pokazuje niemoc polskiego systemu prawnego w zakresie ochrony praw autorskich w Internecie.

Oto jak wygląda w praktyce piractwo medialne w świetle polskiego prawa.

## Co wolno a czego nie wolno z punktu widzenia użytkownika

Pobierać możesz wszystko bez najmniejszych konsekwencji. Bo w ustawie zapisano, że pobieranie jest dozwolone, jeśli pobierający posiada oryginalną, legalną kopię pliku i pobiera na użytek własny, np. w celu wykonania kopii bezpieczeństwa. Ponieważ w praktyce nie da się sprawdzić, czy ten warunek jest spełniony, więc... hulaj dusza. Teoretycznie można by monitorować codzienne pobieranie dziesiątków milionów plików przez miliony internautów (technicznie jest to wykonalne), ale trzeba by najpierw zmienić wiele paragrafów (w grę wchodziłaby tu bowiem permanentna inwigilacja obywateli), a potem, mówiąc obrazowo, trzeba by mieć milion nakazów rewizji i milion patroli policyjnych, żeby przekonać się, czy milion pobierających posiada legalną kopię pliku, czy nie. Kompletnie nierealne.

Oglądać, słuchać i czytać na żywo możesz wszystko. W tym wypadku sprawdzanie użytkowników odpada. A skoro nie ma przepisów, które spowodowałyby zniknięcie z Internetu nielegalnych filmów, audiobooków, ebooków, czasopism itd., no to... hulaj dusza.

Wystawianie nielegalnych zasobów do pobierania dla innych jest legalne, bo nie ma przepisów regulujących tego typu działalność, więc... hulaj dusza. Chodzi tu o wrzucenie na serwer (filehostingowy lub streamingowy) pirackiego pliku, względnie o wrzucenie na serwer takiego pliku oraz udostępnienie do niego linków na pirackim forum. Teoretycznie można by to podciągnąć pod nielegalne rozpowszechnianie, ale złapany na gorącym uczynku może przecież powiedzieć, że umieścił plik na serwerze na własne potrzeby, jako kopię bezpieczeństwa, zaś udowodnienie mu, że to on wysłał na forum post z linkami do tego pliku graniczyłoby z cudem. Zresztą nawet gdyby to się udało, zarzut o paserstwo nie przejdzie w sądzie (więcej o tym poniżej).

Rozpowszechnianie nielegalnych zasobów jest niezgodne z prawem. Z taką sytuacją mamy do czynienia podczas korzystania z sieci
peer-to-peer (P2P), takich jak BitTorrent czy ed2k, w których żeby coś pobrać, trzeba samemu coś udostępnić. Choć bardzo łatwo można zidentyfikować użytkowników tych sieci po adresach IP, a nawet zebrać materiały dowodowe w postaci nazw pobieranych plików i dat oraz godzin pobierania (dane te są wyświetlane jawnie w programach P2P), to w praktyce nikt tego nie robi. Prawdopodobnie dlatego, że jest to nieopłacalne. Aby zebrać dowody, trzeba by zatrudnić kogoś w rodzaju detektywa, kto monitorowałby przepływ danych w sieciach P2P, namierzał pobierających itd. Koszt wynagrodzenia takiej osoby oraz honorarium dla prawnika byłby zapewne dużo wyższy niż grzywna nałożona na użytkownika i ewentualne odszkodowanie dla właściciela praw autorskich. Być może istnieją też inne powody, dla których nie są podejmowane żadne akcje (pomijając sporadyczne przypadki) przeciwko internautom korzystającym z sieci P2P.

## Co wolno a czego nie wolno z punktu widzenia pirata

Pirackie witryny internetowe zawierające tylko linki do nielegalnych zasobów są zgodne z prawem. Do tej grupy zaliczają się:

1. Serwisy streamingowe które nie przechowują plików z filmami, a służą jedynie do ich odtwarzania (pliki znajdują się na innych serwerach).
2. Fora i inne serwisy (np. linkownie lub blogi) z linkami do nielegalnych zasobów znajdujących się na serwerach filehostingowych, z linkami do plików .torrent, z linkami ed2k, magnet itp., z haszkodami Peer2Mail itd.

Z niewiadomych dla zwykłych śmiertelników przyczyn sądy nie uznają działalności tych witryn za paserstwo. Wszystkie dotychczasowe procesy sądowe, w których stawiano właścicielom takich witryn zarzut paserstwa, zakończyły się ich uniewinnieniem. Zatem korzystając z przywilejów prawa witryny tego rodzaju mogą bez przeszkód funkcjonować i tak też się dzieje — niektóre osiągają szczyty popularności.

Witryny internetowe, które przechowują nielegalne zasoby, aby pozostać w zgodzie z prawem, muszą usuwać wskazane pliki na żądanie organów ścigania, właścicieli praw autorskich lub ich pełnomocników. Ten przepis dotyczy największych serwisów streamingowych (np. cda.pl) oraz wszystkich serwerów filehostingowych. Ich administratorzy doskonale o tym wiedzą i na każde żądanie posłusznie usuwają wskazane pliki. Tym samym serwisy te są w stu procentach legalne. Mimo to codziennie można na nich znaleźć tysiące nielegalnych plików, które oglądają, słuchają, czytają lub pobierają miliony internautów. O co tu chodzi?

Problem tkwi w złym przepisie. Nielegalne pliki mają być usuwane na żądanie, ale nie ma ani słowa o tym, co robić gdy żądania brak. Czyli sens tego przepisu można ująć nieco inaczej: dopóki ktoś uprawniony nie zażąda usunięcia nielegalnego pliku, dopóty wszystko jest zgodne z prawem. Ponadto nie jest żadną tajemnicą, że właściciele bądź administratorzy serwisów filehostingowych sami wrzucają nielegalne pliki na swoje serwery,
a gdy są zmuszeni je usunąć, to po prostu przenoszą je do innych katalogów na dyskach i/lub zmieniają ich nazwy. I tak to działa — piraci górą
w majestacie prawa.

CREDITS: aHR0cDovL3BpcmFjaXRvcGxpc3RhLnVndS5wbA==
